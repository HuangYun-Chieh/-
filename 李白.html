<p><span style="font-weight: 400;">參考:</span><a href="https://fanti.dugushici.com/ancient_proses/7545"><span style="font-weight: 400;">https://fanti.dugushici.com/ancient_proses/7545</span></a></p>
<p>&nbsp;</p>
<h1><strong>將進酒</strong></h1>
<p><span style="font-weight: 400;">君不見，黃河之水天上來，奔流到海不復回。</span></p>
<p><span style="font-weight: 400;">君不見，高堂明鏡悲白髮，朝如青絲暮成雪。</span></p>
<p><span style="font-weight: 400;">人生得意須盡歡，莫使金樽空對月。</span></p>
<p><span style="font-weight: 400;">天生我材必有用，千金散盡還復來。</span></p>
<p><span style="font-weight: 400;">烹羊宰牛且爲樂，會須一飲三百杯。</span></p>
<p><span style="font-weight: 400;">岑夫子，丹丘生，將進酒，杯莫停。</span></p>
<p><span style="font-weight: 400;">與君歌一曲，請君爲我傾耳聽。(傾耳聽 一作：側耳聽)</span></p>
<p><span style="font-weight: 400;">鐘鼓饌玉不足貴，但願長醉不復醒。(不足貴 一作：何足貴；不復醒 一作：不願醒/不用醒)</span></p>
<p><span style="font-weight: 400;">古來聖賢皆寂寞，惟有飲者留其名。(古來 一作：自古；惟 通：唯)</span></p>
<p><span style="font-weight: 400;">陳王昔時宴平樂，斗酒十千恣歡謔。</span></p>
<p><span style="font-weight: 400;">主人何爲言少錢，徑須沽取對君酌。</span></p>
<p><span style="font-weight: 400;">五花馬，千金裘，呼兒將出換美酒，與爾同銷萬古愁。</span></p>
<p>&nbsp;</p>
<h1><strong>參考:</strong><a href="https://fanti.dugushici.com/ancient_proses/18745"><strong>https://fanti.dugushici.com/ancient_proses/18745</strong></a></h1>